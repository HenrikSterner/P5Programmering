# Forord
Progammering er ikke bare en teknisk færdighed, som kun nørder og andre folk med hang til colaer og pizzer finder spændende. Tværtimod er det en ret unik kombination af kreativitet, logik og problemløsning. Ikke før man begynder gå i dybden med faget og begynder at udvikle og skabe sine egne små eller større programmer, finder man ud af, at programmering er et dybt fascinerende og dynamisk felt. Programmering og softwareudvikling er essentielle værktøjer i mange forskellige domæner, fra sundhedsvæsen til finans, fra underholdning til uddannelse, har vi muligheden for at ændre verden omkring os gennem programmering. Både til det bedre men også til det værre.  

Programmering giver dig mulighed for at udfolde din kreativitet og bygge noget unikt fra bunden. Følelsen af at skabe et fungerende program, der løser et virkeligt problem, er uovertruffen. Du kan skabe spil, hjemmesider, mobile applikationer, forudsige om man er syg eller ej eller endda diktere robotters adfærd. Mulighederne er nærmest uendelige dog i et vist omfang begrænset af fantasien og dine egne evner. Men fortvivl ikke, jo mere du øver dig, jo mere komplekse programmer kan du udvikle og jo sjovere bliver det.

Men så tænker du måske, hvorfor lære at programmere, når vi lige om lidt har chatbotter og andre kunstig intelligente systemer, som kan gøre det "hele" for os. Det er der mange grunde til. For det første skal der være nogle som forstå og kan verificere, at den generede kode rent faktisk giver mening, for det andet så består moderne systemer af tusindvis af linjers kode og delkomponenter, som spiller sammen på kryds og tværs, som det vil være nærmest umuligt for en chatbot at generere. Ydermere er det også centralt, at skaberne af systemet har en moralsk og kritisk sans for hvad et system kan og bør kunne, men også hvad det ikke skulle kunne. Som Ian formulerede det i filmen Jurassic Park, om udviklingen af en dyrepark med dinosauerer, formulerede det:  _Dine videnskabsfolk var så optagede af, om de kunne gøre det eller ej, at de ikke stoppede op for at tænke på, om de burde gøre det_.

En helt anden grund til hvorfor det er relevant at lære programmering er, at programmering ikke kun handler om at skrive kode. Det handler også om at lære at tænke computationelt og formulere sig, så en computer kan forstå det. Lidt populært kan man sige, at først når man kan formulere og udkrystallisere løsningen på et problem i kode, så en computer kan forstå og løse det, har man selv forstået problemet til bunds. 

Computationel tænkning er med andre ord en problemløsningsmetode, der involverer at nedbryde komplekse problemer i mindre, mere håndterbare dele og herigennem få en bedre forståelse. Computationel tænkning hjælper desuden med at komme med bedre løsninger. Computationel tænkning kan inddrages i mange forskellige domæner og mange forskellige aspekter af dit liv. Som den nu afdødede grundlægger af Apple, Steve Jobs, formulerede det: _Alle i dette land burde lære at programmere, fordi det lærer dig hvordan man tænker_. 

Denne bog er dedikeret til alle, der ønsker at udforske verdenen af programmering og softwareudvikling. Vi forsøger med denne bog at give en lidt anderledes introduktion til Uanset om du er nybegynder eller en erfaren programmør, vil denne bog give dig en omfattende forståelse af grundlæggende begreber i programmering samt værktøjer og bedste praksis i forhold til at udvikle systemer og løse konkrete problemer. 
Med flid og hårdt arbejde vil denne lærebog gøre dig i stand til at skabe dine egne programmer og bidrage til udviklingen af banebrydende ny teknologi.
Til hvert kapitel følger en lang række øvelser, som vi anbefaler dig at lave. Træning gør mester, som man siger. Og jo mere du øver dig, jo bedre bliver du. 

Til forskel for mange andre lærebøger i programmering forsøger vi at lægge vægt på kreativite og interaktive aspekter ved programmering.  Du får mulighed for at bruge din fantasi skabe interaktive og visuelle projekter, hvilket forhåbentlig gør læringsprocessen mere spændende og underholdende.  Fremfor eksempelvis at starte med at printe "Hej verden" ud i konsollen, som er tilfældet for rigtig mange lærebøger i programmering, så kommer du til at tegne et hus, farvelægge flag og meget andet. 

  
# Forord
Programmering er problemløsning igennem kode. Alle kan lære programmering, hvis de vil.  Det kræver tid samt en ret unik kombination af kreativitet, logisk tænkning, problemløsning tilsat stædighed, tålmodighed og flid. Ikke før man begynder gå i dybden med faget og begynder at udvikle og skabe sine egne små eller større programmer, finder man ud af, at programmering er et dybt fascinerende og dynamisk felt. Programmering er et essentiel værktøj  og på mange det centrale metodefag i den digitale transformation, som vores samfund gennemgår i disse år. Vi ser anvendelser af programmering i mange forskellige domæner, fra sundhedsvæsen til finans, fra underholdning til uddannelse, har vi muligheden for at ændre verden omkring os gennem programmering. Både til det bedre men også til det værre.  

Programmering giver dig mulighed for at udfolde din kreativitet og bygge noget unikt fra bunden. Lidt ligesom en eller flere håndværkere, der bygger et hus eller lignende. Programmering kan på mange måder betragtes som et digitalt håndværk. Det kræver flid og hårdt arbejde, men med tiden, øvelserne og erfaringen følger resultaterne. 
Følelsen af at skabe et fungerende program, der løser et virkeligt problem, er uovertruffen. Du kan skabe spil, hjemmesider, mobile applikationer, forudsige om man er syg eller ej eller endda diktere robotters adfærd. Mulighederne er nærmest uendelige dog i et vist omfang begrænset af fantasien, din tid og ressourcer samt dine egne evner. Men fortvivl ikke, jo mere du øver dig, jo mere komplekse programmer kan du udvikle og jo sjovere bliver det.

## Kan vi ikke bare overlade programmering til chatbots og kunstig intelligens?

Men så tænker du måske, hvorfor lære at programmere, når vi har chatbotter og andre kunstig intelligente systemer, der kan gøre det "hele" for os. Det er der mange grunde til. For det første skal der være nogle til at forstå og  verificere, at den generede kode rent faktisk giver mening.  For det andet så består moderne systemer af tusindvis af linjers kode og delkomponenter, som spiller sammen på kryds og tværs. Det vil være nærmest umuligt for fremtidens chatbot at generere. Det betyder dog ikke, at chatbots og lignende ikke kan være gode værktøjer til at hjælpe med at automatisere dele af processen. 
For det tredje er det centralt, at skaberne af systemet ikke bare har en moralsk og kritisk sans for hvad et system skal kunne, men også hvad det ikke skulle kunne. Som Ian i filmen Jurassic Park, om udviklingen af en dyrepark med dinosauerer, formulerede det:  _Dine videnskabsfolk var så optagede af, om de kunne gøre det eller ej, at de ikke stoppede op for at tænke på, om de burde gøre det_. 
For det fjerede er det relevant at lære programmering, da programmering ikke kun handler om at skrive kode. Det handler bl.a. om kritisk tænkning, om at lære at tænke computationelt og formulere sig, så en computer kan forstå det. Lidt populært kan man sige, at først når man kan kommunikere løsningen på et problem i kode, så en computer kan forstå det, har man selv forstået problemet til bunds.
For det femte og måske vigtigste grund til at lære at programmering er, at det har en værdi i sig selv. Som den finske, programmør og udvikler af styresystemet, Linus Thorvalds, formulerede det: _De fleste gode programmører programmerer ikke, fordi de forventer at blive betalt eller blive beæret af offentligheden, men fordi det er sjovt at programmere_.
God kode har sin egen skønhed og elegance. Skønhed findes i mange former. Nogle finder dem i et maleri, en god bog, musik eller film. Karakteristisk for skønheden i progrmamering og  god kode er bl.a. mulighen for at skabe meget komplekse systemer og løsninger ud fra nogle fra nogle få simple regler og, at god kode ret ofte giver mere end det tager og skaber ny indsigt.  

Tænk grundlæægende på programmering som kode plus problemløsning. I fht problemløsning er computationel tænkning, der involverer at nedbryde komplekse problemer i mindre, mere håndterbare dele og herigennem få en bedre forståelse af det overordende problem. Computationel tænkning hjælper desuden med at komme med bedre løsninger. Computationel tænkning kan inddrages i mange forskellige domæner og mange forskellige aspekter af dit liv. Som den nu afdødede grundlægger af Apple, Steve Jobs, formulerede det: _Alle i dette land burde lære at programmere, fordi det lærer dig hvordan man tænker_. 

## Hvorfor endnu en lærebog i programmering?
Denne bog er dedikeret til alle, der ønsker at udforske verdenen af programmering og softwareudvikling. Særligt forsøger bogen at henvende sig til gymnasielever og de ældste elever i folkeskolen. 

Derudover forsøger vi forsøger med denne bog at give en lidt anderledes introduktion til programmering end mange af de andre bøger derude, som efter vores opfattelse ret ofte er skåret over samme kam. Det kan der nok være mange årsager til, hvor en af dem måske er, at  man som forfatter nok kan have en tilbøjelighed til at reproducere sin egen måde at lære på. 
Herunder vil vi kort fremhæve en række punkter, hvor vi forsøger at adskille os fra de mange andre lærebøger programmering:

- Fokus på kreativitet og visuelle aspekter ved programmering: Til forskel for mange andre lærebøger i programmering forsøger vi at lægge vægt på kreativite og interaktive aspekter ved programmering.  Du får mulighed for at bruge din fantasi til at skabe interaktive og visuelle projekter med animationer og lyd, hvilket forhåbentlig gør læringsprocessen mere spændende og underholdende.  Fremfor eksempelvis at starte med at printe "Hej verden" ud i konsollen, som er tilfældet for rigtig mange lærebøger i programmering, så kommer du til at tegne et hus, farvelægge flag og meget andet.
- Begrænse overvægten af for mange `unødige` tekniske detaljer: Mange lærebøger i programmering har en tendens til at fokusere overdrevent på at fremhæve alt for mange ofte lidt (for nybegyndere) ligegyldige tekniske detaljer i et bestemt programmeringssprog eller værktøj, hvilket kan være overvældende for begyndere, dræne motivationen og begrænse deres udfoldelsesmuligheder. Selvom det er essentielt at forstå syntaksen og de tekniske aspekter af et sprog, kan et meget ensidigt fokus på disse detaljer, få læserne til at misse pointen med programmering, de grundlæggende principper bag, og det større billede af syne. Nemlig, at programmering til for at løse problemer i den virkelige verden. I denne bog forsøger vi at kombiniere den typiske "bottom-up" tilgang, hvor basale færdigheder inddrages samtidig med at mere videregående perspektiv såsom kreativitet og kritisk tænkning ligeså introduceres. 
- Mangel på eksempler fra den virkelige verden: Alt for mange programmeringsbøger introducere et sprog ved at give eksempler og øvelser, der er for forsimplede eller teoretiske, snarere end at fokusere på virkelighedsnære scenarier. Uden praktiske, anvendelige eksempler kan læsere kæmpe for at anvende de begreber, de har lært, på scenarier i den virkelige verden, hvilket gør det sværere at udvikle deres problemløsningsevner. 
- Manglende diversitet i opgaverne: Alt for mange bøger afspejler at de er skrevet af mænd til mænd. Det ses eksempelvis når objekt-orienteret programmering introduceres så handler opgaverne typisk om at programmere en bil, robotter eller anden form for "hardware", som typisk i højere grad taler til drenge/mænd fremfor piger/kvinder. Nyere forskning peger på, at sættes opgaverne ind i en anden kontekst, der i højere grad handler om mennesker, så klare pigerne sig langt bedre. Og det er særdeles vigtigt, at vi bliver bedre til at inddrage pigerne, da faget i høj grad har brug for en mere bred og divers gruppe af udviklere både nu og i fremtidens samfund. 
- Ignorer bløde færdigheder: Programmering handler ikke kun om at skrive en masse kode, men i lige så høj grad at kunne anvende relevante problemløsningsteknikker, computationel og kritisk tænkning samt evnen til at samarbejde med andre. Langt de fleste større systemer i dag bliver sjældent udviklet alene. Mange lærebøger har desværre en tendens til at være teknologi fascineret og fokusere ret ensidigt på koden, samtidig med at de ofte ignorerer vigtigheden af principper som problemløsning, kommunikative aspekter og generel kritisk tænkning. Man kan populært sagt sige, at mange lærebøger har for stort fokus på at beskrive opskriften for deres program, og i mindre grad at forklare hvorledes de er kommet frem til denne opskrift. Som følge heraf kan læsere kæmpe med at udvikle disse væsentlige færdigheder, der skal til for at opbygge programmer og som er afgørende for at løse problemer i den virkelige verden. Og for nogle ender det måske med at de giver op før de overhovedet kommer i gang. 

Nærværende bog forsøger at give dig en omfattende forståelse af grundlæggende begreber i programmering samt værktøjer og bedste praksis i forhold til at udvikle systemer og løse konkrete virkelighedsnære problemer. Den dækker samtidig kernestof for faget programmering B/C samt programmeringsdelen af informatik b/c i gymnasiet. Ydermere håber vi desuden, at bogen kan tale  til folkeskolens ældste klasser, hvis de vil prøve at tage springet fra "træk og slip"- programmering til at kode. Endelig henvender bogen sig til alle som ønsker at blive klogere på hvad programmering er og hvad det kan bruges til. 

Til hvert kapitel følger en lang række øvelser, som vi anbefaler dig at lave. Træning gør mester, som man siger. Og jo mere du øver dig, jo bedre bliver du. Bogen er dog ikke nødvendigvis tænkt at den skal læses fra enden til anden. Herunder følger en række anbefalinger til rækkefølgen:

- Læs som udgangspunkt først del I svarende til kapitel 1 til 6 først og lav så mange øvelser og projekter som muligt. Kapitel 7 om rekursion kan springes over i første omgang, men er relevant for gymnasieelever, der tager programmering. 
- Kapitel 17 handler om installering af udviklingsmiljø og hvordan versioneringskontrol kan indføres. Det er ikke nødvendigt med nogle af delene for at kode men i længden bliver det nogle rigtige gode værktøjer til at optimere udviklingsprocessen. Dette kapitel kan læses når som helst. Men måske en god ide at vente til man har kodet en smule i de første par kapitler. 
- Læs kapitlerne i del II om objektorienteret programmering i den rækkefølge de står. 
- Når først de seks første kapitler og kapitel 8 er læst kan man selv vælge hvilke dele af kapitlerne i del III, som man finder interessant. Kapitel 16 om computationel tækning kan være en god ide at læse relativt tidligt, da det beskriver en måde at tænke problemløsning på. 

Bogen er tilgængelig online på hvor den nyeste version ligger: 
[henriksterner.github.io/P5Programmering/](henriksterner.github.io/P5Programmering/)

Afslutningsvis og inden vi begynder denne spændende rejse, vil vi rette en stor tak til de mange gymnasieelever og kolleger, som har givet feedback undervejs i udarbejdelsen af denne bog. Ingen nævnt. Ingen glemt. Tak. 